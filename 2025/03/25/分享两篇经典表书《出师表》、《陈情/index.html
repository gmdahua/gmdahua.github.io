<!DOCTYPE html>
<html lang="zh-CN">
<head>
    <meta charset="utf-8">
    <meta name="viewport" content="width=device-width, initial-scale=1.0, maximum-scale=5">
    <meta name="description" content="">
    <meta name="keywords" content="">
    <script src="/js/ink.js" defer></script>
    <link rel="shortcut icon" href="/img/icon.svg" type="image/x-icon" />
    <title>
        
            ​​分享两篇经典表书《出师表》​​、​《陈情表》|Hexo
    </title>
    
<link rel="stylesheet" href="/css/style.min.css">

<meta name="generator" content="Hexo 7.3.0"><link rel="alternate" href="/atom.xml" title="Hexo" type="application/atom+xml">
</head>
    <body>
        
            <header>
    <a class="title"  href="/" style="display: flex; align-items: start; text-decoration: none;padding: 0px;" >
        <img style="width:var(--size-step-2);margin-right: 5px;height: var(--size-step-2);margin-top: calc(var(--size-step-1) / 2);" src="/img/icon.svg"/>
        Hexo&nbsp;|&nbsp;​​分享两篇经典表书《出师表》​​、​《陈情表》
    </a>
    <p class="subtitle"></p>

</header>

        
        <main>
    <article>
        <h5 id="中国经典表书"><a href="#中国经典表书" class="headerlink" title="中国经典表书"></a><strong>中国经典表书</strong></h5><ol>
<li>​<strong>​《出师表》​</strong><ul>
<li>​<strong>作者</strong>：诸葛亮（三国时期）</li>
<li>​<strong>背景</strong>：诸葛亮北伐前写给蜀汉后主刘禅的奏表，表达对国家的忠诚和治国建议。</li>
<li>​<strong>名句</strong>：“鞠躬尽瘁，死而后已。”</li>
<li>​<strong>地位</strong>：被誉为“千古第一忠臣表”，文辞恳切，感人至深。</li>
</ul>
</li>
</ol>
<p>出师表</p>
<p>作者：诸葛亮</p>
<p>先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气；不宜妄自菲薄，引喻失义，以塞忠谏之路也。</p>
<p>宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。</p>
<p>侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。</p>
<p>将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。</p>
<p>亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞亮死节之臣，愿陛下亲之信之，则汉室之隆，可计日而待也。</p>
<p>臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事。由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣！</p>
<p>先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原；庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。</p>
<p>愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎。陛下亦宜自谋，以咨诹善道，察纳雅言，深追先帝遗诏，臣不胜受恩感激。</p>
<p>今当远离，临表涕零，不知所言。</p>
<p><img src="https://www.huanote.com/myblog/wp-content/uploads/2025/03/67e22d3c0b45f.webp"></p>
<ol>
<li><ol start="2">
<li>​<strong>​《陈情表》​</strong><ul>
<li>​<strong>作者</strong>：李密（西晋）</li>
<li>​<strong>背景</strong>：李密为辞官奉养祖母，向晋武帝上表陈情，以孝心打动君主。</li>
<li>​<strong>名句</strong>：“臣无祖母，无以至今日；祖母无臣，无以终余年。”</li>
<li>​<strong>地位</strong>：与《出师表》并称“忠孝双璧”，情感真挚，逻辑严密。</li>
</ul>
</li>
</ol>
</li>
</ol>
<p><a target="_blank" rel="noopener" href="https://www.gushiwen.cn/shiwenv_f84986dafb2d.aspx"><strong>陈情表</strong></a></p>
<p>作者：<a target="_blank" rel="noopener" href="https://www.gushiwen.cn/authorv.aspx?name=%E8%A5%BF%E6%99%8B%C2%B7%E6%9D%8E%E5%AF%86">西晋·李密</a><a target="_blank" rel="noopener" href="https://www.gushiwen.cn/shiwens/default.aspx?cstr=%E9%AD%8F%E6%99%8B">〔魏晋〕</a></p>
<p><a target="_blank" rel="noopener" href="https://www.gushiwen.cn/authorv.aspx?name=%E8%A5%BF%E6%99%8B%C2%B7%E6%9D%8E%E5%AF%86"><img src="https://ziyuan.guwendao.net/authorImg300/xijinlimi.jpg" alt="西晋·李密"></a></p>
<p>臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。(愍 一作：悯；孑立 一作：独立)</p>
<p>逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许：臣之进退，实为狼狈。</p>
<p>伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀。但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母、孙二人，更相为命，是以区区不能废远。</p>
<p>臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土实所共鉴。愿陛下矜愍愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。(矜愍 一作：矜悯)</p>

    </article>
</main>
        
            <footer style="padding:0 0;" >
    <div id="footer-nav">
        <p style="font-size:0.7em;margin: 0px;">
            
              <a class="footer-nav-link" href="/">文章</a>
            
              <a class="footer-nav-link" href="/gallery">相册</a>
            
        </p>
    </div>
</footer>
        
    </body>
</html>